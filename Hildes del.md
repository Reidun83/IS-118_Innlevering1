## 2.0 Det første møtet

Det første møtet setter en standard for det videre samarbeidet, så det er viktig å få en god start. Det er fort gjort å gå raskt i gang med informasjon og planlegging, men det er viktig å tenke på at gruppen består av deltakere fra ulike sektorer som kommer inn med ulike erfaringer og forventninger. I et prosjekt jobber man sammen i en avgrenset periode og ved å skape gode relasjoner i startfasen bygger man tillit og gjør det enklere å snakke sammen om utfordringer senere, man skal derfor ikke undervurdere verdien av «pseudo-arbeid» (Jacobsen, 2016, s. 37). Derfor kan en god start på møtet være at deltakerne blir bedre kjent med hverandre, dette kan for eksempel gjøres ved å først la to og to gruppemedlemmer presentere seg selv for hverandre, etterfulgt av en runde rundt bordet der de presenterer for gruppen det de har lært om hverandre.

Neste punkt på agendaen bør være en forventningsavklaring blant gruppemedlemmene, da de kommer fra ulike bakgrunner vil de ha ulike forventninger til hvordan man jobber sammen og hva som bør prioriteres. De kan kjenne på en dual-lojalitet, da organisasjonen de kommer fra har sine forventninger, som ikke nødvendigvis er helt på linje med forventningene til eieren av prosjektet de nå arbeider på (Jacobsen, 2016, s. 41). For å få til dette kan man for eksempel gjennomføre en aktivitet der hvert medlem først sitter fem minutter for seg selv og skriver ned sine forventninger rundt prosjektet og hva deres mål er, for deretter ta en runde rundt bordet der alle presenterer sine tanker. Dette gir en oversikt over hvor det potensielt kan komme konflikter, man kan få avklart uenigheter tidlig og det åpner for at man får en felles forståelse for målsettingen til prosjektet.

Siste punkt på agendaen bør være planlegging av oppgaver. Som prosjektleder har man hovedansvaret for planleggingen, men å la gruppemedlemmene få ta del i deler av planleggingsprosessen, som for eksempel å diskutere tidsfrister og konkretisere delmål, kan gi flere positive effekter (Jacobsen, 2016, s. 39). Medlemmene vil i større grad føle eierskap til planen når de har vært en del av prosessen, og det vil også bli mer realistiske målsettinger og delmål når alle får komme med sine synspunkter. I en slik diskusjon vil man også bli bedre kjent med hverandre og hvordan de ulike medlemmene oppfatter prosjektet.

## 3.0 Utforming av kontrakter

Tradisjonelt sett har partnerskapskontrakter mellom prosjektleder og prosjekteier hatt fokus på hvilken kvalitet som forventes, tidsfrister for ulike leveringer og økonomiske rammer, dette er kjent som jerntriangelet (Jacobsen, 2016, s. 43). Slike kontrakter er ofte detaljerte og gir en oversikt over hva hvert enkelt gruppemedlem skal bidra med og tidspunkter for leveranser, dette gir en god oversikt over hva som skal gjøres når. Utfordringen med for rigide kontrakter er at det gir lite rom for fleksibilitet dersom uventede ting oppstår, eller at noen oppdrag tar lengre tid enn man hadde planlagt (ibid.). For å overholde en slik kontrakt vil det også kreve at det settes av ressurser til at prosjekteier kan overvåke og kontrollere fremdriften. På bakgrunn av dette er det anbefalt å legge opp til en litt mer fleksibel kontrakt, der prosjektet får et handlingsrom til å gjøre endringer underveis i prosjektet. Hvor mye fleksibilitet som skal legges i kontrakten, avhenger av hvor stor risiko det er for utsettelser.

Et annet element en partnerskapskontrakt bør inneholde er relasjonelle forhold, som er forhold som dreier seg om hvordan samarbeidet mellom prosjektleder og prosjekteier skal foregå, hvilken type informasjon som skal deles, hvordan man tar opp uforutsette hendelser og hvordan man skal håndtere konflikter (Jacobsen, 2016, s. 44). I alle prosjekter er det naturlig at det oppstår konflikter og uforutsette hendelser, men ved å ha en plan for hvordan man skal ta tak i det kan man unngå at uønskede situasjoner eskalerer.

Ved utforming av en partnerskapskontrakt kan man velge enten å ha stor vekt på elementer knyttet til jerntriangelet, eller i større grad fokusere på relasjonelle forhold. Hvis man klarer å finne en balansegang mellom de to ytterpunktene, unngår man både for rigide og uoppnåelige målsetninger, men samtidig også at kontrakten blir for vag uten klare målsetninger. I tillegg ligger man litt på forskudd på konflikter man vet kommer til å dukke opp underveis i prosjektet.

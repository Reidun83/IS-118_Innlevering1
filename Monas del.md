## 4.0 Proaktive mekanismer for konflikthåndtering

I dette avsnittet skal vi komme med forslag til konkrete ordninger og prosedyrer for å identifisere, drøfte og avgjøre uenigheter tidlig i prosjektet, for å unngå eskalering.

Et prosjekt vil naturlig nok involvere ulike fagmiljøer, perspektiver og interesser. Prosjektgruppa her består av representanter fra kommunal administrasjon, politisk ledelse, fagspesialister og brukere – en sammensetning som gir styrke, men også potensial for uenighet. I et slikt og liknende prosjekt er sannsynligheten stor for at konflikter oppstår, og det kan skape utfordringer. Det er også kjent at i grupper med stort mangfold er det generelt sett mer konflikter enn i mer homogene grupper (Jacobsen, 2016). For å sikre fremdrift og godt samarbeid, er det derfor avgjørende å etablere tydelige ordninger for å identifisere, drøfte og avgjøre uenigheter tidlig i prosjektet. Relasjonene som prosjektlederen klarer å etablere tidlig, vil med stor sannsynlighet påvirke hvordan prosjektet som helhet vil fungere (Jacobsen, 2016).

Allerede ved prosjektstart bør det derfor gjennomføres en oppstartssamling hvor prosjektets mål, rammer, roller og ansvar klargjøres (Jacobsen, 2016). Vi vil anbefale gruppa å utarbeide en «prosjektkontrakt» – et dokument som beskriver felles mål, verdier og samarbeidsprinsipper. Dette skaper en felles plattform og reduserer risikoen for misforståelser. Beslutningsstrukturen bør også tydeliggjøres: Hvem har beslutningsmyndighet, og hvordan tas beslutninger? Jacobsen (2016) skriver at formalisering av en sånn måte å jobbe på kan vi finne i noen av de mange utgavene av såkalt LEAN, som er en forbedringsmetodikk som setter søkelys på å eliminere sløsing og forbedre prosesser (s. 38).

Det er normalt med uenigheter og ulike oppfatninger når mennesker med begrenset kjennskap til hverandre skal samarbeide om et felles mål (Jacobsen 2016, s. 57). For å kunne håndtere uenigheter proaktivt, bør prosjektgruppa tidlig identifisere mulige interessekonflikter. Konflikter blir mindre ødeleggende om de tas opp og bearbeides tidlig (Jacobsen, 2016, s. 59). Dette kan gjøres gjennom en SWOT-analyse som er en strategisk modell utviklet ved Harvard Business School til bruk i det private næringslivet (Vikøren & Pihl, u.å.). De fire bokstavene «SWOT» representerer forbokstaven i de engelske ordene Strengths (styrker), Weaknesses (svakheter), Opportunities (muligheter) og Threats (trusler). SWOT-analyse gir et godt utgangspunkt for å ta beslutninger, og kan være et nyttig verktøy for å identifisere områder for forbedring. Prosjektgruppa kan også gjennomføre en forventningsworkshop, gjerne ledet av en ekstern arrangør. Målet med dette er å synliggjøre hvor det kan oppstå spenninger, og hvordan disse kan håndteres konstruktivt.

Vi foreslår også faste refleksjonsmøter, for eksempel hver sjette uke, hvor samarbeidsklima, kommunikasjon og eventuelle spenninger diskuteres åpent. I tillegg kan anonyme temperaturmålinger (f.eks. via Mentimeter eller Microsoft Forms) brukes for å fange opp uro eller misnøye som ikke nødvendigvis kommer frem i møter.

Prosjektet bør ha en tydelig plan for håndtering av uenigheter. Første nivå er dialog mellom involverte parter. Dersom dette ikke fører frem, involveres prosjektleder. Ved behov kan saken løftes til styringsgruppen eller en ekstern mekler. Det anbefales også å bygge inn «stoppepunkter» i prosjektplanen – milepæler hvor uenigheter må være avklart før man går videre.

Prosjektleder bør ha kompetanse i konflikthåndtering og tilrettelegging for god kommunikasjon, og innta en nøytral og samlende rolle. Det er viktig at prosjektleder er tydelig på når beslutninger tas demokratisk, og når det er behov for hierarkisk styring. En trygg og tydelig prosjektleder er avgjørende for å forebygge eskalering av uenigheter.

  

## 5.0 Håndtering av tidspress og “planleggingsfellen”

I oppstarten av et tidsavgrenset og komplekst prosjekt som dette er, vil prosjektlederen raskt møte et sterkt handlingspress. Det er forventninger om fremdrift, synlige resultater og effektiv ressursbruk. Samtidig er det avgjørende å unngå den såkalte *planleggingsfellen* – definert som en «(…) tendens til å undervurdere tiden det tar å fullføre et prosjekt, selv når man har en betydelig erfaring med tidligere problemer med å holde tidsplaner (…) og selv om undervurdering av tid og kostnader vil bli straffet» (Jacobsen, 2016, s.48).

Jacobsen (2016) beskriver hvordan slike prosjekter som vårt krever en balanse mellom struktur og fleksibilitet, og at det å etablere gode planer og strukturer i tillegg til gode sosiale relasjoner mellom alle de involverte, er av stor betydning for hvor godt prosjektet utvikler seg videre. Allikevel viser det seg at tidspress gjør at det brukes for lite tid på dette (Jacobsen, 2016, s. 46). Det er derfor desto viktigere for prosjektlederen å være klar over dette presset, og ikke undervurdere hvor avgjørende det er å sette av tid til både planlegging og teambygging tidlig i prosjektet (ibid., s. 47).


> Written with [StackEdit](https://stackedit.io/).
